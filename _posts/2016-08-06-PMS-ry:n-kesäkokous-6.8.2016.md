---
title: "Pudasjärven metsästysseuran kesäkokous 6.8.2016"
author: "Hannu Nissi"
modified: 2016-08-12
tags:
  - metsästys
  - vuosikokous
---

## Pudasjärven metsästysseuran alueella huonot metsäkanalintukannat
Pudasjärven metsästysseura piti kesäkokoustaan lauantaina 6.elokuuta.2016

Kokouksessa todettiin, että alueen metsäkanalintukannat ovat hyvin huonot. Yksi poikue on havaittu. Vesilintukannat lienevät jonkinlaisella tasolla. Sen sijaan jäniksiä on enemmän kuin edellisinä vuosina, mutta ensimmäiset havainnot jänisrutosta on jo tehty.  

## Hirvenmetsästys
Hirvikanta  on  vähintään edellisen vuoden tasolla ja suunta on ylöspäin. Hirvikannan kasvun negatiiviset vaikutukset on seuran  alueella  havaittu. Jo kaksi pahaa hirvikolaria seuran alueella on tapahtunut tämän kesän aikana. Todettiin, että nyt on syytä erityiseen varovaisuuteen iltojen pimetessä.

## Metsästyskiintiöt
Metsästyskiintiöistä päätettiin rauhoittaa metsäkauris kokonaan ja entinen Tuulisalmen alue rauhoittaa kokonaan pienriistan metsästykseltä. Rauhoitus ei koske hirvenmetsästystä eikä sorsastusta. Metson ja koppelon osalta jatkettiin entistä kiintiötä: yksi lintu jompaa kumpaa sukupuolta.  Yhteensä  metsäkanalintukiintiö on kolme lintua.

## Vierasoikeusjärjestelmä
Vierasoikeusjärjestelmä säilyi  ennallaan.  Jäsen  voi tuoda yhden vieraan viitenä päivänä. Saatu saalis on poissa isännän kiintiöstä. Pienpetojen metsästykseen voi seuran ulkopuoliset päästä  korvauksetta  ilmoittamalla asiasta seuran puheenjohtajalle.

## Riistariihi
Seuran hirviteurastamon, Riistariihen, vuokrausmaksut muille hirviseurueille säilyivät ennallaan, hyvin edullisina. Hirviseurueen jäsenet olivat tyytyväisiä hirviteurastamon toimintaan ja tasoon. Emännille jää enää tehtäväksi vain valmiiksi leikattujen tai jauhettujen, vakuumipussiin pakattujen lihojen pakastaminen.
